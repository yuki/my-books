
# Dokumentu baten elementuak {#dokumentu-baten-elementuak}

Dokumentu tekniko batek gutxienez honako elementu hauek izan behar ditu.

## Azala {#azala}

Dokumentu tekniko batek azala izan behar du, bertan egindakoaren irudi bat, enpresaren izena/logotipoa eta bezeroaren izena/logotipoa gehitu daitezke... Hemen plantilla korporatiboaren araberakoa izango da.

::: errorbox
**Oso itxura txarra ematen du azalean bereizmen/*resoluzio* baxuko irudi bat jartzeak.**
:::

Azalean dokumentua egin duten pertsonen izenak, egindako data, eta kasu batzuetan ikasgaiaren izena ere gehitu behar dira...

## Aurkibidea {#aurkibidea}

Dokumentuaren hasieran aurkibide bat gehitu behar da, bertan tituluak eta agertzen diren orriak islatu behar dira.

**Aurkibidea testu-editoreak automatikoki sortzen du**, baina horretarako atal bakoitza bere "Izenburu/Goiburua" egokiarekin sortu behar da. Dokumentuan aldaketak egiten badira, aurkibidea eguneratu behar da goiburu berriak, orriak, ... islatzeko.

## Sarrera {#sarrera-1}

Dokumentu honetan egin den bezala, sarrera bat egon behar da, bertan dokumentu osoan zehar azalduko dena adieraziz.

Dokumentu tekniko batean, proiektua burutu duen taldeko kideen funtzioak ere gehitu ohi dira.

## Egindakoaren analisia eta azalpenak {#egindakoaren-analisia-eta-azalpenak}

Proiektuan egindakoa zehazten den zatia da. Maila desberdineko goiburuetan banatu behar da. Hau da, dokumentuan hierarkia bat sortu behar da, atal garrantzitsuenak bereiziz eta horien barruan egindako lanak edo azalpenak banatuz.

Atal hauen hierarkia testu-editoreek eskaintzen dituzten "goiburu/izenburu" moten bidez egiten da, eta hori oso ondo islatzen da aurkibidean.

::: infobox
**Aurkibidea begiratuta bakarrik azter daiteke dokumentu bat ondo egituratuta dagoen ala ez.**
:::

## Laburpena/ondorioak {#laburpenaondorioak}

Dokumentazioetan amaierako laburpen bat gehitzen da, bertan dokumentuan zehar zehaztutako puntu garrantzitsuenak jasotzen dira.

Atal hau normalean amaieran egoten da, orri bereizi batean egon daiteke, eta bere izenak dioen bezala, dokumentuaren puntu garrantzitsuenak laburbiltzen ditu.

Era berean, aukera bat da **egindakoari balioa emateko, bezeroari puntu indartsuak erakutsiz**, egindakoaren irudi positiboa uzteko. **Honek etorkizuneko kontratazioetan lagun dezake.**

# Laburpena {#laburpena}

Dokumentu honetan zehar ikusi den bezala, dokumentu tekniko bat egiteko hainbat alderdi kontuan hartu behar dira, nahiz eta *hasiera batean* errazak iruditu, prozesu bat da ikasi behar dena eta denbora eskatzen duena.

Egindako lanarekin kritikoak izatea garrantzitsua da, izan ere, irakurri (eta zuzendu) behar duen pertsonak informazio asko lor dezake idatzi dutenen inguruan: erabilitako dedikazioa, egindako gainbegiratzea, gaitasun teknikoa, gaitasun transbertsal idatzia, ...

